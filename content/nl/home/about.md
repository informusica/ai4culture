---
title: "Over"
image: ""
weight: 1
---

In de afgelopen jaren is kunstmatige intelligentie ('artificial intelligence' - AI) een belangrijke sleuteltechnologie geworden. Nu de technologie ver genoeg lijkt te zijn om op grote schaal patronen uit complexe data te kunnen halen, is het belangrijk om na te denken over hoe deze technologie verantwoord in concrete toepassingsgebieden kan worden toegepast.

Ook voor de cultuur- en mediasectoren kan AI van groot belang zijn. De technologie kan bijvoorbeeld worden ingezet om diepgaander inzicht te krijgen in bronmaterialen en creatieve processen, om grote erfgoedcollecties te verrijken en toegankelijker te maken, om bredere publieken te bereiken en te vertegenwoordigen, en om (digitale) informatiegeletterdheid te versterken en de digitale burger weerbaarder te maken.

Tegelijkertijd zijn de uitdagingen in deze sectoren, wegens de essentiÃ«le rol van menselijke (mogelijk subjectieve) interpretatie, een stuk minder triviaal voor AI dan contexten waarin de waarheid meer zwart-wit is. Als gevolg zijn de cultuur- en mediasectoren bij uitstek geschikt om te bestuderen hoe AI-technologie 'menselijker' kan worden ingezet.

Nu deze discussies spelen, en er concreet interesse is om de huidige vragen, wensen en uitdagingen voor AI in de cultuur- en mediasectoren in kaart te brengen, willen we graag het bredere veld betrekken. In cultuur en media zijn er aan de ene kant grote en sterke partijen die al behoorlijk ver zijn met digitalisatie en AI. Van hen willen we graag horen aan wat voor AI-projecten ze op korte en langere termijn denken, en hoe een groter netwerk hen hier wellicht in kan ondersteunen.

Aan de andere kant zijn er echter ook veel kleinere partijen en zelfstandigen, die interesse in deze thema's hebben, maar  individueel niet de capaciteit hebben om momenteel in grote AI-projecten te stappen. En met de coronacrisis zitten we nog sterker met een situatie, waarin digitale dienstverlening belangrijker wordt dan ooit, terwijl de sectoren nog sterker onder druk staan dan ooit. Ook van deze partijen willen we graag horen, opdat ook hun vragen, wensen en behoeften worden meegenomen, en de juiste netwerkverbindingen gemaakt kunnen worden, met het oog op de toekomst.
